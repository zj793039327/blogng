---
title: 四气调神大论篇第二
author: ""
date: 2024-4-5 22:00:14
tags:
  - learn
  - 内经
draft: false
weight: 2
---
# 原文

春三月，此谓发陈。天地俱生，万物以荣，夜卧早起，广步于庭，披发缓行，以使志生；生而勿杀，予而勿夺，赏而勿罚，此春气之应，养生之道也，夏为寒变，奉长者少。

夏三月，此谓蕃秀。天地气交，万物华实，夜卧早起，无厌于日，使志无怒，使华英成秀，使气得泄，若所爱在外，此夏气之应，养长之道也。逆之则伤心，秋为痎疟，奉收者少，冬至重病。

秋三月，此谓容平。天气以急，地气以明，早卧早起，与鸡俱兴，使志安宁，以缓秋刑，收敛神气，使秋气平，无外其志，使肺气清，此秋气之应，养收之道也。逆之则伤肺，冬为飧泄，奉藏者少。

冬三月，此谓闭藏。水冰地坼，无扰乎阳，早卧晚起，必待日光，使志若伏若匿，若有私意，若已有得，去寒就温，无泄皮肤，使气亟夺，此冬气之应，养藏之道也。逆之则伤肾，春为痿厥，奉生者少。

天气，清净光明者也，藏德不止，故不下也。天明则日月不明，邪害空窍，阳气者闭塞，地气者冒明，云雾不精，则上应白露不下，交通不表，万物命故不施，不施则名木多死。恶气不发，风雨不节，白露不下，则菀槁不荣。贼风数至，暴雨数起，天地四时不相保，与道相失，则未央绝灭。唯圣人从之，故身无奇病，万物不失，生气不竭。

逆春气则少阳不生，肝气内变；逆夏气则太阳不长，心气内洞；逆秋气则太阴不收，肺气焦满；逆冬气则少阴不藏，肾气独沉。夫四时阴阳者，万物之根本也。所以圣人春夏养阳，秋冬养阴，以从其根，故与万物沉浮于生长之门。逆其根，则伐其本，坏其真矣。故阴阳四时者，万物之终始也，死生之本也，逆之则灾害生，从之则苛疾不起，是谓得道。道者，圣人行之，愚者佩之。从阴阳则生，逆之则死；从之则治，逆之则乱。反顺为逆，是谓内格。

是故圣人不治已病治未病，不治已乱治未乱，此之谓也。夫病已成而后药之，乱已成而后治之，譬犹渴而穿井，斗而铸锥，不亦晚乎？

# 吟诵
这个吟诵选择了余新伟老师的吟诵作品。经典，其实多读比较好。一开始不用懂，跟着读熟练了。其实就好了

https://mp.weixin.qq.com/s/ITR1h6WHHIPNCn41XgbmwA

# 讲解

这里推荐徐文兵老师和梁冬老师的黄帝内经对话栏目。

[小鹅通的地址](https://appsie52tfw1008.pc.xiaoe-tech.com/p/t_pc/course_pc_detail/audio/a_593fb6064a44a_lHQnIh4O?product_id=p_592d7a133d8f5_qywl8yYn&content_app_id=&type=6) 这个节目是免费的。另外，喜马拉雅也有，还有书本。